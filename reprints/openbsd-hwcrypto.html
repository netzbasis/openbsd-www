<html>
<head>
<title>OpenBSD får stöd i maskinvara för IPsec-kryptering</title>
</head>
<body text="#000000" bgcolor="#ffffff">
<h1>OpenBSD får stöd i maskinvara för IPsec-kryptering</h1>
Från Säkerhet &amp; Sekretess Nr 4, 2000, med tillstånd.
<p>
Det spridda unixoperativet OpenBSD kan sedan kort tid tillbaka kompletteras 
med en extra, maskinvarubaserad krypteringsmotor för symmetrisk kryptering. 
Därmed avlastas den ordinarie hanteringen  av IPsec-lagret i datorn - och 
man kan nog räkna med en ordentlig ökning i systemprestanda. Enligt uppgift 
går det att köra IPsec ESP med 3DES/SHA1 vid drygt 63 Mbps (63,12 för att 
vara exakt).
<p>
Nyheten publicerades på e-postlistan OpenBSD-announce nyligen, och av allt 
att döma handlar det inte om någon direkt standardiserad teknik ännu. Det 
är hittills bara kort baserade på kretsen HiFn 7751 som kan användas på detta 
sätt. Kretsen är en IPsec-orienterad kryptomotor för DES/3DES och SHA/MD5.
<p>
Den främsta användningen blir antagligen i IPsec-baserade VPN-lösningar med 
i förväg utdelade nycklar (pre-shared keys). IPsec är en standardfunktion 
i OpenBSD idag, och därför kan maskinvarustödet för snabb, symmetrisk kryptering 
komma att underlätta operativets användning framöver i kombinerade brandväggar 
och gateway-datorer för virtuella privata nät.
<p>
Tricket för att öka systemets prestanda ligger i princip i att separera 
krypteringsoperationerna från resten av den protokollbearbetning som sker 
i IPsec-lagret - i praktiken genom att låta arbetet ske vid en något senare 
tidpunkt. OpenBSD-folket har meddelat att det kommer att arbeta vidare med 
att få mer maskinvara anpassad till operativet, bland annat från IRE och 
Bluesteelnet. Men det hänger bland annat på hur villiga tillverkarna är att 
samarbeta.
<p>
Den bakomliggande tanken sägs bland annat vara att utöka det kryptografiska 
ramverket i OpenBSD till att även stödja RSA/DSA för de kretspaket som stödjer 
sådan kryptering. Därmed kan OpenSSL utnyttjas - och på så sätt går det att 
skrämma upp prestanda även för https och ssh.
</body>
